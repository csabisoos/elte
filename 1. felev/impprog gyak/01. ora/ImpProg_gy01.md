# 1. gyakorlat  
# Bevezetés  
## Kötelező feladatok

Terminál használat  
1. Írd ki, hogy melyik a kurrens könyvtár ( **pwd** ).
2. Listázd ki, hogy ebben a könyvtárban milyen fájlok és mappák vannak ( **ls** ).
3. Nézd meg a fájlok és könyvtárak részletes adatait. Mikor és ki hozta ezeket létre ( **ls -l** )? Nézd meg, milyen további kapcsolói vannak az ls parancsnak ( **man ls** ).
4. Hozz létre egy könyvtárat ( **mkdir** ).
5. Lépj be a könyvtárba ( **cd** ). Ellenőrizd le, hogy a kurrens könyvtár tényleg megváltozott-e. Lépj vissza a szülő könyvtárba ( **cd ..** ), majd újra a létrehozott könyvtárba.
6. Hozz létre egy szövegfájlt, és írd ki a tartalmát ( **cat** ). A **cat** parancs a concatenate szó rövidítése. Hogy lehet több fájl tartalmát egymás után konkatenálva kiírni?
7. Másold le a szövegfájlt ( **cp** ) az aktuális mappába, majd az eggyel feljebb lévő mappába. Ellenőrizd, hogy megtörtént-e a másolás, majd lépj vissza az eredeti fájlt tartalmazó könyvtárba.
8. Nevezd át az aktuális mappában lévő másolatot ( **mv** ).
9. (a Hello world után) Távolítsd el ( **rm** ) a fordítással létrejövő futtatható állományt ( *a.out* )! Lépj át a szülő könyvtárba, helyezd át ide a forrást, majd töröld ki a korábban létrehozott mappát ( ***rm -r** )!

Standard I/O
1. Írj programot, amely kiírja a képernyőre, hogy Hello World! (Ezt variáljuk: mutassuk meg, mi a warning, mi az error, töröljünk ki annyi szóközt, amennyit lehet, nézzük meg, mi a különbség a szóközzel és a tabulátorral való behúzás között, stb.)
2. Írj programot, mely kiírja két szám összegét.

## Opcionális feladatok

Terminál használat
1. Írd ki, hogy a fájlodban hány sor, szó és karakter található ( **wc** ). Írd ki, csak a fájl sorainak számát. Ha nem tudod, hogy ezt milyen kapcsolóval lehet megcsinálni, nézd meg a manual-ban.
2. Írj programot, mely kiírja a képernyőre, hogy *Hello world*. A program kimenetét irányítsd bele a **wc** nevű programba, ami kiírja a kimeneted sorainak, szavainak és karaktereinek számát.

Standard I/O
1. Írj programot, amely kiírja a nevedet.
2. Írj programot, mely kiírja három szám szorzatát.
3. Írj programot, melyben elosztasz két számot. Írd ki az eredményt. Mi történik, ha az osztó 0? Mi történik, ha `int` vagy `float` típusú változókat használunk?
    - Használd a `%f` formázó karaktert. Figyelj oda, hogy kiíráskor két tizedesig írja csak ki az eredményt.
    - Használd a `%d` formázó karaktert. Nézd meg, hogy mi történik.
    - A program fordításánál használd a **-W**, **-Wall**, **-Wextra** és **-pedantic** kapcsolókat. Vajon fordítási hibát okoz, ha hibás formázó karaktert használsz?

4. Írj programot, melyben kiszámolod egy négyszög, illetve egy kör kerületét és területét. A négyszög két oldalát, illetve a kör sugarát kérd be a standard inputról.
   - Használd a `scanf(“%d”, &a)` függvényt. Használd az `&` operátort, amely a változó címét adja vissza. A pi értékét vedd *3.1415*-nek.
5. Írj programot, ami a neveden köszönt. A nevedet tárold változóban.
   - Használd a `char[]` típust, és a `%s` formázó karaktert. Figyelj oda, tömböknél fontos a szintaxis: `char name[10]`.

## Gyakorló feladatok

Terminál használat
1. Készítsünk pár szöveges fájlt, az egyikben rejtsük el az alma szót. A **grep** program segítségével keressük meg mely fájlban van elrejtve az alma.
2. Készítsünk több könyvtár mély könyvtárszerkezetet. Rejtsünk el egy alma.txt nevű fájlt valahol. A könyvtárszerkezet legtetejéről találjuk meg az elrejtett fájlt a **find** parancs segítségével.

Standard I/O
1. Írj programot, mely a napok számát átszámolja évekre, hetekre és napokra. Pl. 375 nap = 1 év 1 hét 3 nap. Mindig csak a nagyobb egység maradékával dolgozz.
2. Készíts egy Fahrenheit-Celsius átalakító programot ( *C = (F-32)/1.8* ). Írd ki a [-20; 200] intervallum Fahrenheit értékeit 10-es léptékkel, és a hozzájuk tartozó Celsius-fokot.

## Ismerkedés Python-nal
- Interpreter indítása, python3 Linuxon, python vagy py windowson
- Hello World kiírása először interpreterben majd készítsük el a hello.py fájlt
  - fordított nyelv vs interpretált nyelv
- chmodoljuk meg a `hello.py` fájlunkat (`chmod +x hello.py`), másoljuk a hello.py első sorába ezt (shebang a neve): <br>`#!/usr/bin/env python3`<br>
  Így a fájl executable lesz, tehát a `./hello.py` paranccsal végrehajtható, de mégse lesz belőle gépi kód
